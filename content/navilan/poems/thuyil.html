---
title: துயில்கின்ற பெண் ஒன்று கண்டேன்
subtitle: An ode to my sleepy, pregnant wife
cover: 
    url: navilan/poems/thuyil.jpg
related:
    -
        id: ZVvOgadOy2A
        type: youtube
---

துயில்கின்ற பெண் ஒன்று கண்டேன்
எங்கே?... இங்கே!
என்னாளும்...
துயில்கின்ற பெண் ஒன்று கண்டேன்

அழகான மலர் போன்ற கட்டில் -- அது
எனக்காக உருவான தொட்டில்
மெதுவாக அசைகின்ற மணிகள் -- இமை
திறந்தால் தான் அவையாகும் கண்கள்

துயில்கின்ற பெண் ஒன்று கண்டேன்
யாரோ?... நீ தான்!
என்னாளும்...
துயில்கின்ற பெண் ஒன்று கண்டேன்

காலைக்கு இரவாக ஆனேன் -- நான்
இரவுக்கு இரையாகி போனேன்
இரவோடு உறவாட எண்ணும் -- கண்கள்
வெளிச்சத்தை விரட்டத்தான் சொல்லும்

துயில்கின்ற பெண் ஒன்று கண்டேன்
எங்கே?... இங்கே!
என்னாளும்
துயில்கின்ற பெண் ஒன்று கண்டேன்

கனவுக்கு கதை தேட வேண்டும் -- இமை
கதவுக்கு தாழ் போட வேண்டும்
தூக்கம் கலைந்தாலே கனவோடி போகும் -- அதில்
கதை ஒன்று இருந்தென்ன லாபம்?

துயில்கின்ற பெண் ஒன்று கண்டேன்
நானா?... ஆமாம்!
என்னாளும்...
துயில்கின்ற பெண் ஒன்று கண்டேன்